<!doctype html public "-//w3c//dtd html 4.0 transitional//en">
<html>
<head>
   <meta http-equiv="Content-Type" content="text/html; charset=UTF-8">
   <meta name="GENERATOR" content="Mozilla/4.79 [en] (Windows NT 5.0; U) [Netscape]">
   <title>Lichtenštejnské památníky</title>
</head>
<body text="#000000" bgcolor="#E5EEFF" link="#0000EE" vlink="#551A8B" alink="#FF0000"><!--wz-lista-13-w-->

<TABLE  CELLPADDING=3 CELLSPACING=0 border=0 cols=3>
  <TBODY>
    <TR>
      <TD align=left><A href="../index.html"><IMG src="../a_buttons/bt_uvod2.jpg" height=19></A>&nbsp;&nbsp;</TD>
      <TD align=left><A href="../prehled_panstvi.html"><IMG src="../a_buttons/bt_sezpanstvi2.jpg" height=19></A>&nbsp;&nbsp;</TD>
      <TD align=left><A href="../prehled_abecedni.html"><IMG src="../a_buttons/bt_abc2.jpg" height=19></A>&nbsp;&nbsp;</TD>
      <TD align=left><A href="clanky.html"><IMG src="../a_buttons/bt_clanky2.jpg" height=19></A>&nbsp;&nbsp;</TD>
    </TR>
  </TBODY>
</TABLE>
<HR>
<BR>

<p align="center" style="word-spacing: 0; margin-top: 0; margin-bottom: 0"><u><b><font face="Tahoma" color="#000000" size="3">LICHTENŠTEJNSKÉ PAMÁTNÍKY</font></b></u></p>

<p align="center"><i>Zkrácená citace z knihy J. Truhláře Památníky Adamovských lesů.</i></p>

<p>Na každém revíru lichtenštejnského panství byly v roce 1898 zakládány jubilejní háje a v jejich středu byly postaveny památníky, připomínající čtyřicáté výročí vlády knížete Jana II. Lichtenštejna. Tato událost byla zaznamenána ve všech revírních kronikách. Tak například v kronice revíru Olomučany se ve volném překladu z němčiny píše:</p>

<p>„Jeho Jasnost Johann II., svrchovaný kníže a vládce domu Lichtenštejnů, se narodil 5. října 1840 v zámku Lednice. 12. listopadu 1858 vystřídal svého otce jeho Jasnost knížete Aloise II.</p>

<p>U příležitosti 40. výročí jubilea panování bylo na věčnou památku v revíru Olomučany, a to v hospodářském dílci 63 A, vysazeno 18 dubů červených, 20 dubů letních a 20 dubů zimních. Duby byly vysazeny v trojúhelníkovém sponu ve vzdálenosti 4 m od sebe. Uprostřed mezi 18 vysazenými červenými duby byla umístěna kamenná pamětní tabule s nápisem:</p>

<p align="center"><b>Princ. Joan
<br>Quercetum
<br>ad 40. ann. Regim.
<br>Jubil.
<br>12 Nov: 1898</b></p>

<p>Vlevo od skupiny červených dubů byly vysazeny duby letní a vpravo duby zimní. Počet 58 dubů vyjadřuje věk knížete, 18 červených dubů vyjadřuje jeho věk v den nástupu panování a 40 dubů letních a zimních vyjadřuje trvání jeho jubilejního panování.“</p>

<p>Vzhledem k tomu, že se kníže dožil dalších 10 let panování, byla na památníky v r. 1908 umístěna dodatková tabulka s nápisem:</p>
<p align="center"><b>L. jähr. Reg. Jubil.
<br>MCMVIII</b></p>

<p>Památníky byly původně vyzděny z kamenů. Během času se rozpadly a dnes jsou pamětní tabule umístěny na kupách kamenů.</p>

<p>Představu o tom, jak původně památníky vypadaly, si můžeme učinit z fotografie pořízené v r. 1903 na polesí Habrůvka při lesnické studijní cestě pánů Vysoké školy zemědělské ve Vídni do lichtenštejnských knížecích lesů na Moravě a ve Slezsku - exkurze do lesnického okrsku Adamov. Fotografie je publikována v časopise Oesterreichische Forst- und Jagd-Zeitung, roč. 21 (1903), číslo 39, str. 327:</p>

<p align="center">
<a href="../pozorice/habruvka_1903.jpg"><IMG src="../pozorice/habruvka_1903.jpg" width="450" height="600"></A></p>

